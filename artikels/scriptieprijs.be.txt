De sterrenwacht wacht niet langer...
-------------------------------------

Het zal je maar overkomen. Je bent gebeten door sterren, planeten en zonnestelsels. Je wilt groot en klein hiervoor warm maken met een kijk-leer-experimenteer-ruimte. Maar aardse zaken zoals de naderende vervaldatum van je elektronica bedreigen je tentoonstelling. Wat doe je dan? Dat is precies de vraag die de volkssterrenwacht MIRA in Grimbergen zich stelde. "Wachten we tot de tijd ons inhaalt, of gaan we voor de toekomst?"

Als vzw met beperkte financiële middelen zocht de sterrenwacht een vervanging voor de huidige museumkiosken. Hierop kunnen de bezoekers zelf filmpjes opvragen over onderwerpen zoals de maanlandingen, het weer, afstanden in het heelal, de zonne-activiteit, ... De knoppen waarmee de kijker kan navigeren, zijn via bekabeling verbonden met een afstandsbediening die op zijn beurt een dvd-speler aanstuurt. Probleem: als de dvd-speler versleten is, moet je een nieuwe vinden die nog compatibel is met die afstandsbediening. Aan het tempo waarmee dergelijke toestellen evolueren, is dat echter niet houdbaar. Tim Besard, (in de zomer nog) student Industrieel Ingenieur Informatica aan de Hogeschool Gent, nam de uitdaging aan: ontwerp een nieuw systeem, dat voldoet aan de huidige noden maar toch met de tijd mee kan. De sterrenwacht wacht niet langer op de toekomst... maar is er met Tims prototype klaar voor!


# Kiosken

In plaats van een dvd-speler worden de kiosken nu uitgerust met een compacte computer, die de filmpjes zal tonen op een ingebouwd scherm. Daarvoor is een applicatie ontwikkeld die de keuze van de gebruiker verwerkt, de filmpjes ophaalt, en ze weergeeft. Dit lijkt misschien eenvoudig, maar is het niet: zo moet de applicatie bijvoorbeeld blijven werken wanneer het netwerk uitvalt, en moeten veranderingen aan de filmpjes verwerk worden zonder dat de gebruiker er iets van merkt.

Ter vervanging van de afstandsbediening wordt nu een zelf ontworpen inputmodule gebruikt, vergelijkbaar met de printplaten of 'grote chips' die in je computer zitten. Op 25 cm² kregen volgende onderdelen een plaats: een USB-connector (waarmee de module in contact staat met de computer), verschillende poortpinnen (verbonden met de navigatieknoppen op de kiosk), een microcontroller (die de keuze van de gebruiker opvangt en doorstuurt) en koperen stroombaantjes tussen de verschillende onderdelen (de lijntjes die je op chips ziet). Dit alles werd door de student zelf uitgetekend en op maat besteld bij een gespecialiseerde firma. Kostprijs: 8 euro per plaatje; binnen het budget van de vzw.


# Server

Nu de kiosk acties van de gebruiker kan verwerken, moet hiermee het juiste filmpje geselecteerd worden. Maar waar worden die bewaard? Met het oude systeem was dit eenvoudig: elke kiosk had zijn eigen dvd. Maar dvd schijfjes verslijten snel, en maken het moeilijk om snel een wijziging door te voeren. In het huidige systeem voorzien we in een centrale server waarop alle films en inhoud bewaard worden. Van zodra een kiosk zich nu aanmeldt in het netwerk, zal de server hem nodige inhoud versturen.

Om bovendien het beheer van het hele systeem te vereenvoudigen, biedt de server een gebruiksvriendelijke webinterface aan. Hiermee kunnen de medewerkers nu eenvoudig kiosken opstarten of afsluiten, waardoor hun dagelijkse taken sterk vereenvoudigd worden. Maar ook extra informatie, zoals welke kiosk het meest bekeken wordt, kan ermee gevisualiseerd worden. Hiermee zal het mogelijk worden om de tentoonstelling structureel te verbeteren, door bijvoorbeeld de minder populaire kiosken van betere inhoud te voorzien.


# Open Source

Zowel de server als de kiosken maken gebruik van open-source software, zoals bijvoorbeeld het besturingssysteem dat op Linux gebaseerd is. Maar dat is niet alles, alle applicaties die ontwikkeld zijn voor het nieuwe systeem worden zelf ook vrijgegeven onder een open-source licentie! Dit betekent dat iedereen zomaar in de code mag komen neuzen. Dat lijkt misschien tegen de gangbare bedrijfsprincipes in te gaan, maar voor vele programmeurs is dit een ware inspiratiebron. Zij organiseren zich in communities en zorgen voor verbetering van de code zodra er een bug ontdekt wordt. Tim verwoordt het zo in zijn eindwerk: "We willen het eindresultaat openstellen voor open-source-gebruik. Waar zouden we anders staan mochten anderen dit nooit gedaan hebben."

Dat iedereen zomaar je code kan zien, wil echter nog niet zeggen dat ze ook met de pluimen (en het geld) kunnen gaan lopen! Er bestaan verschillende soorten licenties om de auteur en zijn werk te beschermen. Zo werden delen van het nieuwe kiosksysteem gelicenseerd onder de GNU General Public License, die stelt dat bij het distribueren van de toepassing de naam van de oorspronkelijke auteur steeds vermeld moet worden, en alle wijzigingen opnieuw vrijgegeven moeten worden.


# 3  2  1  GO!

Klaar voor de lancering? Zo goed als! Een eerste kiosk wordt omgebouwd in oktober, de medewerkers van MIRA krijgen de stuurknuppel van de server in handen, en dan is het wachten op... genoeg bezoekers om een proefvlucht te maken met het prototype! Hopelijk kan de nieuwe, rijkere inhoud van de presentaties de kijker boeien en kunnen ook andere musea met dit open-source-project aan de slag.

