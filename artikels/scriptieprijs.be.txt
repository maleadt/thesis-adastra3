De sterrenwacht wacht niet langer...
-------------------------------------

Het zal je maar overkomen. Je bent gebeten door sterren, planeten en zonnestelsels. Je wil groot en klein hiervoor warm maken met een kijk-leer-experimenteer-ruimte. Maar aardse zaken zoals de naderende vervaldatum van je elektronica bedreigen je tentoonstelling. Wat doe je dan? Dat is precies de vraag die de volkssterrenwacht MIRA in Grimbergen zich stelde. "Wachten we tot de tijd ons inhaalt, of gaan we voor de toekomst?"

Als vzw met beperkte financiële middelen zocht de sterrenwacht een vervanging voor de huidige museumkiosken. Hierop kunnen de bezoekers zelf filmpjes opvragen over onderwerpen als de maanlandingen, het weer, afstanden in het heelal, de zonne-activiteit, ... De knoppen waarmee de kijker kan navigeren, zijn via bekabeling verbonden met een afstandsbediening die op zijn beurt een dvd-speler aanstuurt. Probleem: als de dvd-speler versleten is, moet je een nieuwe vinden die nog compatibel is met die afstandsbediening. Aan het huidige tempo van elektronische updates, is dat echter niet houdbaar. Tim Besard, (in de zomer nog) student Industrieel Ingenieur Informatica aan de Hogeschool Gent, nam de uitdaging aan: een totaal nieuw systeem, samengesteld op maat én aangepast aan de huidige technologische vereisten. De sterrenwacht wacht niet langer op de toekomst... maar is er met Tims prototype klaar voor!


# Printplaatje

Ter vervanging van de afstandsbediening gebruikt Tim een zelf ontworpen inputmodule. Vergelijk dit met de printplaten of 'grote chips' die in je computer zitten. Op 25 cm² werden volgende onderdelen een plaats gegeven: een USB-connector (waarlangs de module in contact staat met een computer), verschillende poortpinnen (verbonden met de navigatieknoppen op de kiosk), een microcontroller (die de keuze van de gebruiker opvangt en doorstuurt) en koperen stroombaantjes tussen de verschillende onderdelen (de lijntjes die je op chips ziet). Dit alles werd door de student zelf uitgetekend en op maat besteld bij een gespecialiseerde firma. Kostprijs: 8 euro per plaatje - binnen het budget van de vzw.

Eens de hardware aanwezig is, moet die ook nog aangestuurd worden door een programma. Omdat het printplaatje met een geheugen van 4 kilobytes niet veel ruimte heeft, is programmeren met de gebruikelijke talen (Java, C++) niet aangewezen; dit levert immers teveel overhead op. Dus moet er op alle mogelijke manieren bespaard worden op geheugen. Dit levert code op die zo cryptisch is dat zelfs een debugger, die je normaal helpt bij het ontdekken van fouten, niet bruikbaar is. Gelukkig was de code maar 250 regels lang - dus toch maar zelf napluizen op fouten...


# Server

Nu weet de kiosk dus al welke acties de gebruiker aanvraagt en kan hij ook al beginnen met afspelen. Maar waar worden de filmpjes bewaard? Met het oude systeem was dit eenvoudig: elke kiosk had zijn eigen dvd. Maar beide medewerkers van MIRA waren 's morgens wel even bezig met het opstarten van alle afzonderlijke dvd-spelers. Tim voorziet nu een centrale server waarop alle films en inhoud bewaard worden. Hij besloot tevens om de hapklare besturingssystemen aan de kant te laten en koos voor eentje dat hij zelf op maat kon bijwerken. Zijn oog viel op Debian, een compilatie van verschillende stukken software onder de Linux-paraplu die je à la carte kan samenstellen. Zo kon hij alle overbodige features achterwege laten, en enkel tijd en geheugenruimte besteden aan wat echt onmisbaar is.


# Open Source

De keuze voor Linux is niet vreemd voor iemand die achter het open-source-idee staat. Open source betekent dat iedereen zomaar in je code mag komen neuzen. Dat lijkt tegen de gangbare bedrijfsprincipes,maar voor vele programmeurs is dit een ware inspiratiebron. Zij organiseren zich in communities en zorgen voor verbetering van de code zodra er een bug ontdekt wordt. Tim verwoordt het zo in zijn eindwerk: "We willen het eindresultaat openstellen voor open-source-gebruik. Waar zouden we anders staan mochten anderen dit nooit gedaan hebben." Dat iedereen zomaar je code kan zien, wil echter nog niet zeggen dat ze ook met de pluimen (en het geld) kunnen gaan lopen! Er bestaan verschillende soorten licenties om de auteur toch te beschermen. Zo werden delen van het nieuwe kiosksysteem gelicenseerd onder de GNU General Public License. In gewone woorden: wie deze toepassing overneemt of aanpast moet de naam van de auteur vermelden, en alle wijzigingen eraan opnieuw vrijgeven.


# 3  2  1  GO!

Klaar voor de lancering? Zo goed als! Een eerste kiosk wordt omgebouwd in oktober, de medewerkers van MIRA krijgen de stuurknuppel van de server in handen, en dan is het wachten op... genoeg bezoekers om een proefvlucht te maken met het prototype! Hopelijk kan de nieuwe, rijkere inhoud van de presentaties de kijker boeien en kunnen ook andere musea met dit open-source-project aan de slag.

